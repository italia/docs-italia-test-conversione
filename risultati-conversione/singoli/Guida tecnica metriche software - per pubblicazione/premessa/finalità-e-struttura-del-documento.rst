.. _finalità-e-struttura-del-documento:

Finalità e struttura del documento
==================================

Il presente documento costituisce un aggiornamento delle linee guida sul tema dello sviluppo di software applicativo, pubblicate dall'allora CNIPA nell'ambito della collana sulla qualità dei beni e servizi ICT per le acquisizioni della pubblica amministrazione. Il documento si classifica come "Guida tecnica" per differenziarlo dalle linee guida contenenti le regole tecniche e di indirizzo per l'attuazione del Codice dell'Amministrazione Digitale ai sensi dell'art. 71 del Codice stesso.

L'esigenza di aggiornare le precedenti linee guida nasce:

-  dal tempo trascorso dall'ultima revisione del documento, notevole soprattutto se rapportato alla rapidità con cui notoriamente evolve il settore dell'ICT e gli standard disponibili;

-  dalle criticità riscontrate in molti contratti per sviluppo applicativo, a volte derivanti anche da interpretazioni non corrette di indicazioni e passaggi delle precedenti linee guida;

-  dall'attenzione, connessa anche alle contingenze economiche, al contenimento della spesa delle P.A. e al rapporto costi/benefici nelle acquisizioni e nei progetti delle amministrazioni;

-  dalle novità introdotte, anche sotto l'aspetto strategico, dal Piano Triennale per l'Informatica nella Pubblica Amministrazione, pubblicato nel corso del 2017 (https://pianotriennale-ict.italia.it/).

I lettori cui questo documento è indirizzato sono in primo luogo le pubbliche amministrazioni che si trovano a sviluppare o mantenere un parco applicativo da utilizzare nell'ambito dei propri compiti istituzionali. I contenuti del documento sono però d'interesse anche per gli operatori del mercato ICT (aziende, sviluppatori, integratori, consulenti, …).

I contenuti del presente documento rappresentano indicazioni e suggerimenti d'ausilio a un percorso decisionale che resta sotto la piena responsabilità delle amministrazioni. Peraltro, la singola P.A. è il soggetto che meglio conosce le proprie esigenze ed è, quindi, in grado di declinare le indicazioni proposte nella presente guida tecnica in coerenza con il proprio contesto e con le caratteristiche delle iniziativi progettuali che sta conducendo.

Il presente documento è articolato nei seguenti capitoli:

-  Premessa, che descrive il contesto di riferimento, la problematica affrontata e le finalità del documento;

-  Il tavolo di lavoro, comprendente un resoconto delle attività svolte nei mesi che intercorrono dalla costituzione del tavolo fino alla pubblicazione della guida tecnica;

-  Definizioni, ove si illustrano i concetti della tematica e si fornisce una terminologia unica di riferimento;

-  Metriche e strumenti, che descrive le soluzioni e le metodologie disponibili per misurare le caratteristiche funzionali e non funzionali del software;

-  Coerenza con il Piano Triennale, in cui si approfondiscono i punti di contatto tra le metriche del software e le indicazioni strategiche del Piano Triennale;

-  Applicazioni operative ed esempi, in cui si analizzano scenari tipici, tratti dalla usuale operatività delle pubbliche amministrazioni, e si ipotizzano impieghi pratici delle metriche, metodologie e strumenti illustrati nella guida tecnica.
