.. _il-contesto-di-riferimento:

Il contesto di riferimento
==========================

Nella generalità dei casi, le pubbliche amministrazioni italiane acquisiscono da fornitori esterni, stipulando appositi contratti, i servizi di:

-  sviluppo applicativo;

-  manutenzione (correttiva, migliorativa, adeguativa, evolutiva) di applicazioni informatiche.

Di norma il personale interno dell'amministrazione è coinvolto in alcune delle attività connesse ai servizi di cui sopra, ad esempio nella raccolta dei requisiti nei progetti di sviluppo applicativo; più raramente, personale interno collabora alla fase di analisi e progettazione delle applicazioni. Si riscontrano anche situazioni in cui al fornitore esterno sono affidate tutte le attività progettuali, compresa la raccolta dei requisiti.

Per il suo ruolo, AgID ha visibilità dei contratti della pubblica amministrazione centrale e, in casi rilevanti o legati a progettualità specifiche, anche di enti locali. Esaminando l'insieme di questi contratti si possono rilevare le seguenti caratteristiche:

-  la maggioranza dei servizi di sviluppo e manutenzione viene acquisita dalle amministrazioni nell'ambito di contratti pluriennali di grandi dimensioni (anche in termini economici) in cui vengono fissati corrispettivi unitari, modalità di remunerazione, SLA e penali; tali atti costituiscono una "cornice" entro la quale si svolgono più progetti di realizzazione o evoluzione di applicativi software;

-  la remunerazione dello sviluppo copre in genere anche un anno di manutenzione correttiva (garanzia) delle applicazioni rilasciate;

-  nella maggioranza dei contratti il fornitore viene remunerato a misura, sulla base della dimensione del software rilasciato; quest'ultima grandezza viene misurata in Punti Funzione (nel seguito "PF");

-  si riscontrano anche numerosi contratti in cui il fornitore viene remunerato a tempo e spesa, sulla base delle giornate persona erogate e rendicontate;

-  sono rari i contratti in cui è previsto un pagamento a corpo (si riscontrano solo in caso di iniziative circoscritte e ben definite già in fase di negoziazione con il fornitore);

-  gran parte dei contratti vengono stipulati a seguito di procedure competitive, secondo quanto previsto dalla normativa in vigore;

-  si riscontra un ricorso crescente agli strumenti messi a disposizione da Consip (Accordi Quadro, MePA, ecc.) anche a causa delle forti indicazioni date in questo senso dalla L. 28 dicembre 2015, n. 208.

.. _strumenti-consip-a-disposizione:

Strumenti Consip a disposizione
-------------------------------

Per acquisire servizi di sviluppo e manutenzione applicativa le amministrazioni possono ricorrere ai seguenti strumenti Consip [1]_;

-  contratti SPC Cloud lotto 3 e lotto 4 (attivati tra l'aprile e l'agosto 2017);

-  contratti-quadro per l'affidamento di servizi in ambito Sistemi Gestionali Integrati (5 lotti, aggiudicati nell'agosto 2017);

-  accordo quadro per l'affidamento di servizi applicativi. Dei tre lotti geografici previsti, il lotto 1 "Centro" risulta esaurito; il lotto 2 "Nord" è stato prorogato fino al 6 dicembre 2018 (al novembre 2017 il quantitativo consumato era pari al 25%); il lotto 3 "Sud e Isole" è sub iudice (una prima sentenza della Corte di Giustizia Europea è stata emessa il 22 dicembre 2017; la nuova udienza di merito è stata fissata per il 7 marzo 2018; la sentenza definitiva è prevista per aprile 2018).

Risulta, al momento, in fase di esame delle offerte la gara per il nuovo accordo quadro per servizi applicativi (AQ Servizi Applicativi 2), che prevede 7 lotti. In questa nuova gara si prevede, come regola di base, la remunerazione sulla base dei Punti Funzione (nel cui prezzo offerto i concorrenti debbono considerare le caratteristiche di qualità sulla base del modello ISO 25010) oppure dei Giorni Persona.

Sono peraltro previsti, in questa nuova iniziativa, alcuni elementi di flessibilità. Si riporta ad esempio un passaggio dal capitolo 6 dell'allegato 5 al capitolato tecnico:

"*Le Amministrazioni che dispongono di metodologie standardizzate e linee guida consolidate per una più precisa e controllata determinazione dell'effort possono modificare le regole cautelative sopra esposte. (…) A livello di Accordo Quadro vengono, pertanto, identificate le sole metriche di base e i fattori che ne determinano la misura, lasciando all'Amministrazione la facoltà di declinare in AS*\  [2]_ *tali fattori*".

Infine, si segnala che le amministrazioni pubbliche possono reperire sul MEPA, con il bando "Servizi Professionali", competenze per supportarle nei progetti di sviluppo e manutenzione di software applicativo.

.. [1]
    È rappresentata la situazione al febbraio 2018.

.. [2]
    Appalto Specifico.
