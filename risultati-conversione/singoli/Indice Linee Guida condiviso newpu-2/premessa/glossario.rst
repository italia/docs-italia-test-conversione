.. _glossario:

1.7. Glossario
==============

**Artefatto:** sottoprodotto realizzato durante lo sviluppo del *software* che aiuta a descrivere funzioni, architettura, progettazione e messa in esercizio; a solo titolo di esempio: requisiti funzionali, descrizione delle basi dati e dei processi, il *set* di *test.*

**Code Hosting (strumento di)**: una piattaforma che consente la pubblicazione di codice sorgente, organizzato in più *repository*. Gli strumenti di *code hosting* offrono spesso anche funzionalità legate all'evoluzione di un *software* quali sistemi di *ticketing*, processi per la contribuzione di codice da parte di terzi, area per il *download* dei rilasci, ecc. Nell'ambito delle presenti *Linee guida*, gli strumenti scelti dalle amministrazioni devono avere dei requisiti minimi in termini di funzionalità (3.4.1. Scelta di uno strumento di code hosting).

**Codice sorgente:** il codice sorgente (spesso detto semplicemente "sorgente") è il testo di un programma scritto in un linguaggio di programmazione (es. C o *Visual Basic*) dal quale si sviluppail programma finale che l'utente usa. L'accesso al codice sorgente è essenziale per poter modificare un programma.

**Community**: aggregazione di persone, fisiche e giuridiche, e risorse (ad esempio *forum*, *chat* e tecnologie per riunirsi e interagire in una località virtuale), dotata di regole e di una struttura, finalizzata alla realizzazione e/o gestione di un progetto comune.

**Formato aperto (di dato)**: è un formato di dato pubblico, *versionato*, documentato esaustivamente e senza vincoli all'implementazione. Un formato aperto è un formato riconosciuto da un ente di standardizzazione e mantenuto in modo condiviso tra più enti che forniscono implementazioni concorrenti, con un processo trasparente. Il formato deve rimanere consistente con la versione dichiarata.

**Formato di dato**: modalità di rappresentazione del dato.

**Interoperabilità**: in ambito informatico, la capacità di sistemi differenti e autonomi di cooperare e di scambiare informazioni in maniera automatica, sulla base di regole condivise.

**Licenza**: in ambito informatico, il testo legale con il quale si concedono determinati diritti sul *software* e sui dati distribuiti, che altrimenti sarebbero riservati da diritti di privativa.

**Lock-in:** fenomeno di natura tecnica ed economica in cui un generico utente non riesce a svincolarsi da una scelta tecnologica precedentemente effettuata. Tale incapacità è tipicamente causata degli elevati costi legati al cambio di tecnologia;, in molti casi, può dipendere dall'adozione di soluzioni proprietarie che impediscono di effettuare migrazioni. L'utilizzo di formati aperti per il salvataggio dei dati e l'accesso libero a tali dati (soprattutto nel caso di soluzioni *SaaS*) sono prerequisiti per evitare fenomeni di *lock-in*.

**Open Source**: modalità con cui il *software* può essere concesso in licenza. Si realizza attraverso la concessione al pubblico, dei diritti di uso, copia, modifica, distribuzione di copie anche modificate, del *software*; per fare ciò, è necessario anche che il codice sorgente sia liberamente disponibile. Altrimenti detto "*software* libero", "*software* aperto" o "*software* rilasciato sotto licenza aperta". L'ente certificatore delle licenze *software* corrispondenti a questa definizione è *Open Source Initiative* (OSI).

**Repertorio o Repository:** all'interno di uno strumento di *code-hosting*, un *repository* è l'unità minima di contenimento del codice sorgente di un *software*. Il termine "repertorio" è la sua traduzione italiana (usata, per esempio, nel CAD all'art 69, comma 1).

**Riuso:** nel contesto delle presenti *Linee guida*, si intende il processo delineato dal CAD (art. 69) con il quale una amministrazione distribuisce ("mettere a riuso") un *software* di cui ha titolarità in *Open Source*, a favore di altre amministrazioni che possano utilizzarlo ("prendere a riuso"). Tutto il *software* a riuso è *Open Source*, ma non tutto il *software Open Source* è a riuso (poiché non tutto il *software Open Source* è di titolarità di una amministrazione).

**SaaS:** *Software as a Service*. Indica una modalità di distribuzione del *software* che non viene installato sulle postazioni degli operatori, ma che avviene attraverso l'accesso remoto a un *server,* per esempio collegandosi con un *browser* ad un indirizzo. *Wikipedia*, per esempio, è un *software* distribuito in modalità *Software as a Service*.

**Software proprietario**: *software* che ha restrizioni sul suo utilizzo, sulla sua modifica, riproduzione o ridistribuzione, imposti dal titolare dei diritti di sfruttamento economico, cioè l'autore o - in caso di cessione dei diritti patrimoniali - il cessionario dei diritti in questione.

**TCO:** *Total Cost of Ownership*: approccio utilizzato per valutare tutti i costi del ciclo di vita di una risorsa IT calcolato su una finestra temporale adeguata al contesto della valutazione e che include il costo di migrazione verso altra soluzione (ad es.., acquisto, installazione, gestione, manutenzione e smantellamento). L'approccio TCO è basato sulla considerazione che il costo totale di utilizzo di risorsa IT non dipende solo dai costi di acquisto, ma anche da tutti i costi che intervengono durante l'intera vita di esercizio della risorsa stessa.
